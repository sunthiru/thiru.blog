---
layout: post
title: பரஸ்பர நிதித் திட்டங்கள்
categories: [நிதிச் சுதந்திரம், நிதி சுதந்திரம்]
---

நமக்கு இருக்கும் வேலைச் சுமையில், நேரடிப் பங்கு வர்த்தகத்தில் ஈடுபடுவதில் சில சிக்கல்கள் உள்ளன. அவற்றைப்பற்றிய சிறிய அறிமுகத்தைப் பார்த்துவிட்டு, பரஸ்பர நிதி எப்படி நமக்கு உதவக்கூடும் என்று அலசுவோம்.

1. Concentration Risk. சில குறிப்பிட்ட  நன்கு அறிமுகமான நிறுவனத்தின் பங்குகளைச் சந்தையில் வாங்குகிறோம் என்று வைப்போம். அந்த நிறுவனம், பல்வேறு காரணங்களுக்காக, தேவையற்ற செலவுகளைச் செய்யலாம், கடன் வாங்கலாம், தனது தொழிலை மாற்றிக்கொள்ளலாம், முதன்மை அதிகாரிகள் மாற்றப்படலாம், அவர்கள் ஈடுபட்டிருக்கும் துறையில் வேறொரு பெரிய போட்டியாளர் உள்ளே நுழையலாம், சம்பந்தப்பட்ட தொழில் பல்வேறு அரசியல், பொருளாதார காரணங்களுக்காக இலாபம் ஈட்டாமல் போகலாம். இப்படி நமக்குப் பல சிக்கல்கள் வரலாம். இவற்றை சரியாக கவனித்துக்கொள்ள நாம் நேரத்தைச் செலவழித்து, அவர்களில் காலாண்டு மற்றும் வருட கணக்குகளை அலசவேண்டும், மேலும் தினசரி/வாரச் செய்திகளில் நேரத்தைச் செலவழித்து, துறை சம்பந்தமான நம் அறிவை மேம்படுத்திக்கொள்ள வேண்டிவரும். 

2. Timing Risk. நமக்குப் பிடித்த நம்பிக்கையான நிறுவனத்தின் பங்குகள் நாம் விரும்பும் விலையில் எப்போதும் கிடைப்பதில்லை. வருடத்தில் வெகு சில நாட்களில் மட்டுமே அவை நல்ல விலைக்கு கிடைக்கலாம். சிலசமயம், நாம் வாங்கி வைத்திருக்கும் நிறுவனப் பங்குகள், அளவுக்கு அதிகமாக விலைபோகலாம். அச்சமயம் நாம் வைத்திருக்கும் பங்குகளைக் கொடுத்துவிட்டு, விலை குறைந்ததும் வாங்கிக்கொள்ள வேண்டும். அப்போது அதைச் சரியான நேரத்தில் கவனித்து வாங்கி/விற்பதற்கு நாம் நேரத்தைத் தினமும் செலவழித்து கவனித்துக்கொண்டிருக்க வேண்டிவரும். மேலும் நம்மால் ஒரு பங்கின் விலையைச் சரியான நேரத்தில் வாங்கி விற்க முடியாது.

3. External Risk. நிறுவனத்தின் பங்குகளை நம்மைப்போலவே அன்னிய முதலீட்டாளர்களும் கனிசமான அளவுக்கு முதலீடு செய்து வைத்திருப்பார்கள். பல்வேறு காரணங்களுக்காக அவர்களின் பங்குகளை வாங்கவோ விற்கவோ செய்வார்கள். அவர்களின் பங்கு வர்த்தகம் பொதுவாகவே அதிக அளவில் இருப்பதால் நம் பங்கின் விலையும் சந்தையில் ஏற்ற இறக்கத்தைக் காணும். அவர்களின் பங்குகளின் அளவையும், வாங்கி விற்கும் காரணங்களையும் நாம் கவனித்துக்கொண்டிருக்க வேண்டி வரும். 

மேற்சொன்ன காரணங்கள் மட்டுமல்லாமல், மேலும் சில காரணங்களால் நம்மால் பங்கு வர்த்தகத்தில் நேரடியாக ஈடுபடுவது கடினமாகிறது. இதனை இலகுவாக்குவதற்கு நமக்குச் சில வழிகள் உள்ளன. அவற்றில் ஒன்றுதான் பரஸ்பர நிதித் திட்டங்கள். அவர்கள் எப்படிச் செயல்படுகிறார்கள் என்று பார்ப்போம்.

பரஸ்பர நிதித் திட்டங்கள்
மியூச்சுவல் ஃபண்டு நிறுவனங்கள் சில திட்டங்களை முன்வைப்பார்கள். நமக்குத் தோதான திட்டத்தைத் தேர்ந்தெடுத்து அதில் சேர்ந்துகொண்டால், மேலே பார்த்த சில பிரச்சனைகளை அவர்களே நமக்காக பார்த்துக்கொள்வார்கள். அந்த ஃபண்டிற்கு என்று ஒரு மேலாளர் நியமிக்கப்பட்டிருப்பார். அவர் ஃபண்டின் கொள்கைகளுக்கு ஏற்ப, பங்குகளை வாங்கி விற்கும் பொறுப்பை ஏற்றுக்கொள்வார். அதற்கு மியூச்சுவல் ஃபண்டு நிறுவனம் ஒரு தொகையை நம் முதலீட்டில் இருந்து எடுத்துக்கொள்ளும். 

மியூச்சுவல் ஃபண்டுகளில் முதலீடு செய்வதில் உள்ள சில நன்மைகள்.

1. SEBI regulated. முதலீட்டாளர்களைப் பாதுகாக்கும் அரசாங்க நிறுவனமான SEBIஆல் இந்த ஃபண்டு நிறுவனங்களும் அவர்களின் திட்டங்களும் கண்கானிக்கப்படுகின்றன. ஏதேனும் பிரச்சனை இருக்கும் பட்சத்தில், அவர்கள் தலையிட்டு நமக்கு உதவுவார்கள்.

2. நேர மிச்சம். நாம் மேலே பார்த்த அனைத்துப் பிரச்சனைகளிலும் இருந்து நம்மை மியூச்சுவல் ஃபண்டு முதலீடுகள் காப்பாற்றி, குறைந்த செலவில் நேரத்தை மிச்சப்படுத்திக் கொடுக்கின்றன. நாம் நம் விருப்பப்பட்ட துறையில் கவனத்தைச் செலுத்தலாம்.

3. எளிமை. பங்கு வர்த்தகத்தில் நேரடியாக ஈடுபடுவதற்கு நமக்கு தரகு நிறுவனத்திடம் கணக்கு இருக்க வேண்டும். ஒவ்வொரு முறை வாங்கி விற்கும்போதும் நாம் அவர்களுக்கு தரகு தொகையைச் செலுத்த வேண்டும். இத்தகைய சிக்கல்களை மியூச்சுவல் ஃபண்டுகள் எளிமையாக்கியுள்ளன. மியூச்சுவல் ஃபண்டுகளில் நம்மால் எளிய முறையில் முதலீடு செய்ய முடியும். நம் வங்கிக் கணக்கில் இருந்து குறிப்பிட்ட தொகையை மாதம் ஒருமுறை தானியங்கி முறையில் முதலீடு செய்யும்படி அமைத்துக்கொள்ள முடியும்.

சரி, மியூச்சுவல் ஃபண்டுகள்தான் நீண்டகால முதலீடுகளுக்குச் சரியான முதலீட்டு வழியா என்றால், நமக்கு இதைவிட மேம்பட்ட அதே சமயம் இன்னும் எளிமையான வழிகளும் உள்ளன. மேலும் மியூச்சுவல் ஃபண்டுகளிலும் சில சிக்கல்கள் உள்ளன. அவற்றைப் பற்றி அடுத்தப் பதிவுகளில் விரிவாகப் பார்ப்போம்.